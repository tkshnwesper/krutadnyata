---
layout: post
title:  "अॅनिमिया निर्मूलन योजना (बस्तर)"
---

शिक्षणामुळे, मिळालेल्या संधीमुळे व अनुकूल परिस्थितीमुळे आपण आपल्या व्यक्तिगत जीवनात यशस्वी झाल्यावर वरील वचन लक्षात घेऊन समाजामधील नशीबवान नसलेल्या व्यक्तींना मदत करणे हे आपले कर्तव्यच आहे. अशाप्रकारच्या कार्यामुळे घडलेली मानवसेवा हीच त्या ’माधवा"ची सेवा होय. ज्या समाजात आपण रहातो त्या समाजाप्रती आपली बांधिलकी आहे ही जाणीव ठेवणे व त्याची पूर्तता करण्यासाठी आपल्यापरीने प्रयत्न करणे आवश्यक आहे. अशी भावना बाळगणारी मंडळी एकत्र आल्यास मोठे सामाजिक काम होऊ शकते या भावनेने “कृतज्ञता ट्रस्ट”ची स्थापना करण्यात आली. कृतज्ञता ट्रस्टची, धर्मादाय आयुक्त,पुणे, यांच्याकडे ७ मे, २००८ रोजी नोंदणी करण्यात आली.
 
डॉक्टर रामचंद्र गॊडबॊलॆ मूळचे सातारचे. १९८६ मध्ये BAMS ची पदवी त्यांनी प्राप्त केली. पहिल्यापासून प्रभु रामचंद्राचे आणि रामदासांचे  भक्त असलेल्या डॉक्टर रामचंद्र गॊडबॊलॆ यांच्या मनात डॉक्टर होऊन उत्तम अर्थार्जन करावे असे कधीच नव्हते. आपल्या शिक्षणाचा उपयोग समाजातील वंचित, दुर्बल व उपेक्षित घटकांना झाला पाहिजे या जाणीवेने डॉक्टर गोडबोले वनवासी कल्याण आश्रम या आदिवासींच्या सर्वांगीण उन्नतीसाठी प्रयत्न करणार्‍या सेवाभावी संस्थेच्या नाशिक जिल्ह्यातील कनाशी केंद्रावर दाखल झाले. जसे पितृवचन खरे करण्यासाठी प्रभु रामचंद्र १४ वर्षे वनवासात गेले तसे आपल्या ह्रदयस्थ रामाचा आदेश मानून वनवासात गेलेल्या या रामाचा वनवास १९८६ पासून आज (२०२१) पर्यंत सुरुच आहे. ‍डॉक्टरांना लागणारी औषधे, प्रवासखर्च, मेडिकल कॅम्प भरवण्यास लागणारा खर्च, रोग्यांना जिल्हा अथवा रायपूर स्थित हॉस्पिटल (४०० कि. मी.) मध्ये इलाज करून परत आणण्याचा सर्व खर्च, कृतज्ञता ट्रस्ट तर्फे केला जात आहे. ही सर्व आर्थिक जवाबदारी २०१० पासून कृतज्ञता ट्रस्टने स्वीकारली आहे.
 
एप्रिल २०१५ पासून दंतेवाडा, बिजापूर, सुकमा या जिल्य्हांमध्ये वैद्यकीय शिबिरे घेण्यात येत आहेत. आजपर्यंत ८४ शिबिरे घेण्यात आली आहेत. याचा लाभ ६२६४ लोकांना झाला आहे. यापैकी १०६३ जणांना अधिक तपासणी, निदान आणि इलाज यासाठी दंतेवाडा, बिजापूर, जगदलपूर आणि रायपूर पर्यंत नेणे गरजेचे होते असे लक्षात आले. पण प्रत्यक्षात फक्त २९७ रोग्यांनाच आपण घेऊन जाऊ शकलो. याचे मुख्य कारण वनवासी आपला गाव सोडून इतरत्र इलाज करून घेण्यासाठी  जाण्यास तयार नसतो. त्यामुळे एखादा रोगी मोठ्या हॉस्पिटल मध्ये नेणे अवघड असते. येणारा प्रवास खर्च जरी कृतज्ञता ट्रस्ट करीत असला तरी वर नमूद केलेल्या मानसिकतेमुळे रोगी शहरात जाऊन इलाज घेण्यास तयार नसतात.

आतापर्यंतच्या अनुभवानंतर असे लक्षात आले आहे कि, या सगळ्या भागामध्ये Anaemia आणि Malaria  यांचे प्रमाण प्रचंड आहे. या रोगाचा अटकाव करण्यासाठी लहानपणापासूनच प्रयत्न करणे आवश्यक आहे. शिबिरांमध्ये लहान मुलांची तपासणी करताना असे आढळून आले की अनेक लहान मुलांमध्ये हिमोग्लोबिनचे प्रमाण खूपच कमी असते (४- ५ %) कि जे १०-१२% असणे आवश्यक आहे.
 
त्यामुळे कृतज्ञता ट्रस्टने असा निर्णय घेतला आहे की वैद्यकीय शिबिरे सुरूच ठेऊन Anemia आणि मलेरिया यांच्याविरुद्ध लढणे गरजेचे आहे (वयोगट ४ ते १२ वर्षे).
 
याकरिता Anaemia Alleviation Scheme (AAS) या प्रकल्पाची सुरवात करण्यात अली आहे. यामध्ये दर ६ महिन्यांसाठी ५० कुपोषित मुलांची निवड करण्यात येईल  आणि त्यांना ६ महिने पोषक आहार आणि औषधे नियमित देण्यात येतील, जेणेकरून या मुलांमध्ये हिमोग्लोबिनचे प्रमाण १० ते १२ % पर्यंत वाढेल. यामूळे ही मुले Anaemia / Malaria पासून मुक्त होऊ शकतील. दर ६ महिन्यानंतर AAS  मध्ये  नवीन ५० मुलांची निवड करण्यात येईल. अश्या प्रकारे एका वर्षात १०० ही मुले या आजारातून मुक्त होतील.  योजना कमीत कमी ५ वर्षे राबविण्यात येईल.